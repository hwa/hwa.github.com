<!doctype html>
<!--[if lt IE 7]> <html class="no-js lt-ie9 lt-ie8 lt-ie7" lang="en"> <![endif]-->
<!--[if IE 7]>    <html class="no-js lt-ie9 lt-ie8" lang="en"> <![endif]-->
<!--[if IE 8]>    <html class="no-js lt-ie9" lang="en"> <![endif]-->
<!--[if gt IE 8]><!--> <html class="no-js" lang="en"> <!--<![endif]-->
<head>
  <meta charset="utf-8">

  <meta http-equiv="X-UA-Compatible" content="IE=edge,chrome=1">

  <title></title>
  <meta name="description" content>

  <meta name="viewport" content="width=device-width">

  <link rel="stylesheet" href="../../css/bootstrap.min.css">
  <link rel="stylesheet" href="../../css/bb.css">
  <link rel="stylesheet" href="../../css/.css">

</head>
<body>
  <header>
    <div class="nav nav-pills">
      <li><a href="../../">首頁</a></li>
      <li><a href="../../posts/XUE/2011-12-20-jian.html">日鑒</a></li>
      <li><a href="../../posts/XUE/2011-12-16-Fo.html">禮敬</a></li>
      <li><a href="http://199.68.198.125/yh/vert/toc">文言</a></li>
      <!-- <li><a href="http://199.68.198.125">璇璣玉衡</a></li>  -->
      <li><a href="http://weibo.com/u/2267050864">新浪微博</a></li>
      <li><a href="../../categories/hack.html">零幺之業</a></li>
      <li><a href="../../categories/XUE.html">學不可以已</a></li>
    </div>

  </header>
  <div role="main">
  <div class="article">
  <h1 class="page-header title"><a href>韓詩外傳摘抄</a></h1>
    <blockquote>
<p>哀公問孔子曰：「有智壽乎？」孔子曰：「然。人有三死而非命也者，自取之也：居處不理，飲食不節，勞過者，病共殺之。居下而好干上，嗜慾不厭，求索不止者，刑共殺之。少以敵眾，弱以侮強，忿不量力者，兵共殺之。故有三死而非命者，自取之也。」詩云：「人而無儀，不死何為！」</p>
</blockquote>
<blockquote>
<p>荊伐陳，陳西門壞，因其降民使脩之，孔子過而不式。子貢執轡而問曰：「禮、過三人則下，二人則式。今陳之脩門者眾矣，夫子不為式，何也？」孔子曰：「國亡而弗知，不智也；知而不爭，非忠也；亡而不死，非勇也。脩門者雖眾，不能行一於此，吾故弗式也。」《詩》曰：「憂心悄悄，慍于群小。」小人成群，何足禮哉！</p>
</blockquote>
<blockquote>
<p>孔子曰：「君子有三憂：弗知，可無憂與！知而不學，可無憂與！學而不行，可無憂與！」《詩》曰：「未見君子，憂心惙惙。」</p>
</blockquote>
<blockquote>
<p>魯公甫文伯死，其母不哭也。季孫聞之，曰：「公甫文伯之母、貞女也。子死不哭，必有方矣。」使人問焉。對曰：「昔、是子也，吾使之事仲尼，仲尼去魯，送之，不出魯郊，贈之，不與家珍。病、不見士之視者；死、不見士之流淚者；死之日，宮女縗絰而從者，十人。此不足於士，而有餘於婦人也。吾是以不哭也。」《詩》曰：「乃如之人兮，德音無良」</p>
</blockquote>
<blockquote>
<p>楚白公之難，有仕之善者，辭其母，將死君。其母曰：「棄母而死君，可乎？」曰：「聞事君者、內其祿而外其身。今之所以養母者，君之祿也，請往死之。」比至朝，三廢車中。其僕曰：「子懼、何不反也？」曰：「懼、吾私也，死君、吾公也。吾聞君子不以私害公。」遂死之。君子聞之曰：「好義哉！必濟矣夫！」《詩》云：「深則厲，淺則揭。」此之謂也。</p>
</blockquote>
<blockquote>
<p>晉靈公之時，宋人殺昭公。趙宣子請師於靈公而救之。靈公曰：「非晉國之急也。」宣子曰：「不然。夫大者天地，其次君臣，所以為順也。今殺其君，所以反天地、逆人道也，天必加災焉。晉為盟主而不救，天罰懼及矣。詩云：『凡民有喪，匍匐救之。』而況國君乎！」於是靈公乃與師而從之。宋人聞之，儼然感說，而晉國日昌，何則？以其誅逆存順。《詩》曰：「凡民有喪，匍匐救之。」趙宣子之謂也。</p>
</blockquote>
<blockquote>
<p>傳曰：衣服容貌者，所以說目也，應對言語者、所以說耳也，好惡去就者、所以說心也。故君子衣服中，容貌得，則民之目悅矣；言語遜，應對給，則民之耳悅矣；就仁去不仁，則民之心悅矣。三者存乎身，雖不在位，謂之素行。故中心存善而日新之，雖獨居而樂，德充而形。《詩》曰：何其處也？必有與也。何其久也？必有以也。」</p>
</blockquote>
<blockquote>
<p>有聲之聲，不過百里，無聲之聲，延及四海。</p>
</blockquote>
<blockquote>
<p>閔子騫始見於夫子，有菜色，後有芻豢之色。子貢問曰：「子始有菜色，今有芻豢之色，何也？」閔子曰：「吾出蒹葭之中，入夫子之門，夫子內切瑳以孝，外為之陳王法，心竊樂之；出見羽蓋龍旂裘旃相隨，心又樂之；二者相攻胸中，而不能任，是以有菜色也。今被夫子之文寖深，又賴二三子切瑳而進之，內明於去就之義，出見羽蓋龍旂旃裘相隨，視之如壇土矣，是以有芻豢之色。」</p>
</blockquote>
<blockquote>
<p>傳曰：孔子遭齊程本子於郯之間，傾蓋而語，終日，有間，顧子路曰：「由，東帛十匹，以贈先生。」子路不對，有間，又顧曰：「東帛十匹，以贈先生。」子路率爾而對曰：「昔者、由也聞之於夫子，士不中道相見，女無媒而嫁者、君子不行也。」孔子曰：「夫詩不云乎！野有蔓草，零露漙兮。有美一人，清揚婉兮。邂逅相遇，適我願兮。且夫齊程本子，天下之賢士也，吾於是不贈，終身不之見也。大德不踰閑，小德出入可也。」</p>
</blockquote>
<blockquote>
<p>子賤治單父，彈鳴琴，身不下堂，而單父治。巫馬期以星出，以星入，日夜不處，以身親之，而單父亦治。巫馬期問於子賤，子賤曰：「我任人，子任力。任人者佚，任力者勞。」人謂子賤，則君子矣，佚四肢，全耳目，平心氣，而百官理，任其數而已。巫馬期則不然，乎然事惟，勞力教詔，雖治，猶未至也。《詩》曰：「子有衣裳，弗曳弗婁；子有車馬，弗馳弗驅。」</p>
</blockquote>
<blockquote>
<p>子路曰：「士不能勤苦，不能輕死亡，不能恬貧窮，而曰我行義，吾不信也。昔者申包胥立於秦廷，七日七夜，哭不絕聲，是以存楚，不能勤苦，焉得行此！比干且死，而諫愈忠；伯夷叔齊餓于首陽，而志益彰；不輕死亡，焉能行此。曾子褐衣縕緒，未嘗完也，糲米之食，未嘗飽也；義不合，則辭上卿，不恬貧窮，焉能行此！夫士欲立身行道，無顧難易，然後能行之；欲行義白名，無顧利害，然後能行之。」《詩》曰：「彼己之子，碩大且篤。」良非篤修身行之君子，其孰能與之哉！</p>
</blockquote>
<blockquote>
<p>孔子曰：「士有五：有埶尊貴者，有家富厚者，有資勇悍者，有心智惠者，有貌美好者。有埶尊貴者，不以愛民行義理，而反以暴敖。家富厚者，不以振窮救不足，而反以侈靡無度。資勇悍者，不以衛上攻戰，而反以侵陵私鬥。心智惠者，不以端計數，而反以事姦飾詐。貌美好者，不以統朝蒞民，而反以蠱女從欲。此五者，所謂士失其美質者也。《詩》曰：「溫其如玉，在其板屋，亂我心曲。」</p>
</blockquote>
<blockquote>
<p>子夏讀詩已畢。夫子問曰：「爾亦何大於詩矣？」子夏對曰：「詩之於事也，昭昭乎若日月之光明，燎燎乎如星辰之錯行，上有堯舜之道，下有三王之義，弟子不敢忘，雖居蓬戶之中，彈琴以詠先王之風，有人亦樂之，無人亦樂之，亦可發憤忘食矣。《詩》曰：『衡門之下，可以棲遲；泌之洋洋，可以樂饑。』」夫子造然變容，曰：「嘻！吾子始可以言詩已矣，然子以見其表，未見其裏。」顏淵曰：「其表已見，其裏又何有哉？」孔子曰：「闚其門，不入其中，安知其奧藏之所在乎！然藏又非難也。丘嘗悉心盡志，已入其中，前有高岸，後有深谷，冷冷然如此既立而已矣，不能見其裏，未謂精微者也。」</p>
</blockquote>
<blockquote>
<p>夫治氣養心之術：血氣剛強，則務之以調和；智慮潛深，則一之以易諒；勇毅強果，則輔之以道術；齊給便捷，則安之以靜退；卑攝貪利，則抗之以高志；容眾好散，則劫之以師友；怠慢摽棄，則慰之以禍災，愿婉端愨，則合之以禮樂。凡治氣養心之術，莫徑由禮，莫優得師，莫慎一好。好一則博，博則精，精則神，神則化，是以君子務結心乎一也。《詩》曰：「淑人君子，其儀一兮，其儀一兮，心如結兮。」</p>
</blockquote>
<blockquote>
<p>嫁女之家，三夜不息燭，思相離也。取婦之家，三日不舉樂，思嗣親也。是故婚禮不賀，人之序也。三月而廟見，稱來婦也。厥明見舅姑，舅姑降于西階，婦升自阼階，授之室也。憂思三日，不殺三月，孝子之情也。故禮者、因人情為文。《詩》曰：「親結其縭，九十其儀。」言多儀也。</p>
</blockquote>
<blockquote>
<p>原天命，治心術，理好惡，適情性，而治道畢矣。原天命則不惑禍福，不惑禍福則動靜脩。治心術則不妄喜怒，不妄喜怒則賞罰不阿。理好惡則不貪無用，不貪無用則不害物性。適情性則不過欲，不過欲則養性知足。四者不求於外，不假於人，反諸已而存矣。夫人者、說人者也，形而為仁義，動而為法則。《詩》曰：「伐柯伐柯，其則不遠。」</p>
</blockquote>
<blockquote>
<p>忠易為禮，誠易為辭，賢人易為民，工巧易為材。《詩》曰：「政有夷之行，子孫保之。」</p>
</blockquote>
<blockquote>
<p>問者曰：「夫智者何以樂於水也？」曰：「夫水者，緣理而行，不遺小間，似有智者；動而下之，似有禮者；蹈深不疑，似有勇者；障防而清，似知命者；歷險致遠，卒成不毀，似有德者。天地以成，群物以生，國家以寧，萬事以平，品物以正。此智者所以樂於水也。」《詩》曰：「思樂泮水，薄采其茆。魯侯戾止，在泮飲酒。」樂水之謂也。</p>
</blockquote>
<blockquote>
<p>問者曰：「夫仁者何以樂於山也？」曰：「夫山者、萬民之所瞻仰也。草木生焉，萬物植焉，飛鳥集焉，走獸休焉，四方益取與焉，出雲道風，嵷乎天地之間。天地以成，國家以寧。此仁者所以樂於山也。」《詩》曰：「太山巖巖，魯邦所瞻。」樂山之謂也。</p>
</blockquote>
<blockquote>
<p>傳曰：晉文公嘗出亡，反國，三行賞而不及陶叔狐。陶叔狐謂咎犯曰：「吾從而亡，十有一年，顏色黯黑，手足胼胝。今反國，三行賞，而我不與焉，君其忘我乎？其有大過乎？子試為我言之。」咎犯言之。文公曰：「噫！我豈忘是子哉！高明至賢，志行全成，湛我以道，說我以仁，變化我行，昭明我，使我為成人者，吾以為上賞。恭我以禮，防我以義，藩援我，使我不為非者，吾以為次。勇猛強武，氣勢自御，難在前則處前，難在後則處後，免我危難之中，吾以為次。然勞苦之士次之。《詩》曰：『率履不越，遂視既發。』今不內自訟過，不悅百姓，將何錫之哉！」</p>
</blockquote>
<blockquote>
<p>夫詐人者曰：「古今異情，其所以治亂異道。」而眾人皆愚而無知、陋而無度者也，於其所見，猶可欺也，況乎千歲之後乎！彼詐人者、門庭之間猶挾欺，而況乎千歲之上乎！然則聖人何以不可欺也？曰：聖人以己度人者也。以心度心，以情度情，以類度類，古今一也。類不悖，雖久同理，故性緣理而不迷也。夫五帝之前無傳人，非無賢人，久故也；五帝之中無傳政，非無善改，久故也；虞夏有傳政，不如殷周之察也，非無善政，久故也。夫傳者久則愈略，近則愈詳，略則舉大，詳則舉細。故愚者聞其大不知其細，聞其細不知其大，是以久而差。三王五帝，政之至也。《詩》曰：「帝命不違，至于湯齊。」言古今一也。</p>
</blockquote>
<blockquote>
<p>孔子觀於周廟，有欹器焉。孔子問於守廟者曰：「此謂何器也？」對曰：「此蓋為宥座之器。」孔子曰：「聞宥座器滿則覆，虛則欹，中則正，有之乎？」對曰：「然。」孔子使子路取水試之，滿則覆，中則正，虛則欹。孔子喟然而嘆曰：「嗚呼！惡有滿而不覆者哉！」子路曰：「敢問持滿有道乎？」孔子曰：「持滿之道，抑而損之。」子路曰：「損之有道乎？」孔子曰：「德行寬裕者、守之以恭；土地廣大者，守之以儉；祿位尊盛者，守之以卑，人眾兵強者，守之以畏；聰明睿智者、守之以愚；博聞強記者，守之以淺。夫是之謂抑而損之。」《詩》曰：「湯降不遲，聖敬日躋。」</p>
</blockquote>
<blockquote>
<p>周公踐天子之位，七年，布衣之士所贄而師者十人，所友見者十二人，窮巷白屋先見者四十九人，時進善者百人，教士千人，宮朝者萬人。成王封伯禽於魯，周公誡之曰：「往矣！子無以魯國驕士。吾、文王之子，武王之弟，成王之叔父也，又相天下，吾於天下，亦不輕矣。然一沐三握髮，一飯三吐哺，猶恐失天下之士。吾聞德行寬裕，守之以恭者榮；土地廣大，守之以儉者安；祿位尊盛，守之以卑者貴；人眾兵強，守之以畏者勝；聰明睿智，守之以愚者善；博聞強記，守之以淺者智。夫此六者、皆謙德也。夫貴為天子，富有四海，由此德也；不謙而失天下，亡其身者，桀紂是也；可不慎歟！故易有一道，大足以守天下，中足以守其國家，近足以守其身，謙之謂也。夫天道虧盈而益謙，地道變盈而流謙，鬼神害盈而福謙，人道惡盈而好謙。是以衣成則必缺衽，宮成則必缺隅，屋成則必加拙，示不成者、天道然也。《易》曰：『謙、亨、君子有終、吉。』《詩》曰：『湯降不遲，聖敬日躋。』誡之哉！其無以魯國驕士也。」傳曰：子路盛服以見孔子。孔子曰：「由、疏疏者何也？昔者、江於汶，其始出也，不足以濫觴；及其至乎江之津也，不方舟，不避風，不可渡也，非其眾川之多歟！今汝衣服其盛，顏色充滿，天下有誰加汝哉！」子路趨出，改服而入，蓋揖如也。孔子曰：「由志之，吾語女；夫慎於言者不譁，慎於行者不伐。色知而有長者、小人也。故君子知之為知之，不知為不知，言之要也；能之為能之，不能為不能，行之要也。言要則知，行要則仁，既知且仁，又何加哉！」《詩》曰：「湯降不遲，聖敬日躋。」</p>
</blockquote>
<blockquote>
<p>君子行不貴苟難，說不貴苟察，名不貴苟傳，惟其當之為貴。夫負石而赴河，行之難為者也，而申徒狄能之，君子不貴者，非禮義之中也。山淵平，天地比，齊秦襲，入乎耳，出乎口，鉤有鬚，卵有毛，此說之難持者也，而鄧析惠施能之，君子不貴者，非禮義之中也。盜跖吟口，名聲若日月，與舜禹俱傳而不息，君子不貴者，非禮義之中也。故君子行不貴苟難，說不貴苟察，名不貴苟傳，維其當之為貴。《詩》曰：「不競不絿，不剛不柔。」</p>
</blockquote>
<blockquote>
<p>伯夷叔齊目不視惡色，耳不聽惡聲；非其君不事，非其民不使；橫政之所出，橫民之所止，弗忍居也；思與鄉人居，若朝衣朝冠坐於塗炭也。故聞伯夷之風者、貪夫廉，懦夫有立志。至柳下惠則不然，不羞汙君，不辭小官；進不隱賢，必由其道；阨窮而不憫，遺佚而不怨；與鄉人居，愉愉然不去也，雖袒裼裸裎於我側，彼安能浼我哉！故聞柳下惠之風，鄙夫寬，薄夫厚。至乎孔子去魯，遲遲乎其行也，可以去而去，可以止而止，去父母國之道也。伯夷、聖人之清者也，柳下惠、聖人之和者也，孔子、聖人之中者也。《詩》曰：「不競不絿，不剛不柔。」中庸和通之謂也。</p>
</blockquote>
<blockquote>
<p>受命之士，正衣冠而立，儼然，人望而信之；其次、聞其言而信之；其次、見其行而信之；既見其行，而眾皆不信，斯下矣。《詩》曰：「慎與言矣，謂爾不信。」</p>
</blockquote>
<blockquote>
<p>昔者、不出戶而知天下，不窺牖而見天道，非目能視乎千里之前，非耳能聞乎千里之外，以己之情量之也。己惡飢寒焉，則知天下之欲衣食也；己惡勞苦焉，則知天下之欲安佚也；己惡衰乏焉，則知天下之欲富足也。知此三者、聖王之所以不降席而匡天下。故君子之道，忠恕而已矣。夫處飢渴，苦血氣，困寒暑，動肌膚，此四者，民之大害也，害不除，未可教御也。四體不掩，則鮮仁人；五藏空虛，則無立士。故先王之法，天子親耕，后妃親蠶，先天下憂衣與食也。《詩》曰：「父母何嘗？心之憂矣，之子無裳。」</p>
</blockquote>
<blockquote>
<p>齊桓公伐山戎，其道過燕，燕君送之出境。桓公問管仲曰：「諸侯相送，固出境乎？」管仲曰：「非天子不出境。」桓公曰：「然畏而失禮也。寡人不可使燕失禮。」乃割燕君所至之地以與之。諸侯聞之，皆朝於齊。《詩》曰：「靜恭爾位，好是正直。神之聽之，介爾景福。」</p>
</blockquote>
<blockquote>
<p>八家相保，出入更守，疾病相憂，患難相救，有無相貸，飲食相召，嫁娶相謀，漁獵分得，仁恩施行，是以其民和親而相好</p>
</blockquote>
<blockquote>
<p>人主欲得善射及遠中微，則懸貴爵重賞以招致之，內不阿子弟，外不隱遠人，能中是者取之，是豈不謂之大道也哉！雖聖人弗能易也。今欲治國馭民，調一上下，將內以固城，外以拒難，治則制人，人弗能制，亂則危削滅亡可立待也。然而求卿相輔佐，獨不如是之公，惟便僻比己之是用，豈不謂過乎！故有社稷，莫不欲安，俄則危矣，莫不欲存，俄則亡矣。古之國千餘，今無數十，其故何也？莫不失於是也。故明主有私人以百金名珠玉，而無私以官職事業者，何也？曰：本不利所私也。彼不能而主使之，是闇主也；臣不能而為之，是詐臣也。主闇於上，臣詐於下，滅亡無日矣，俱害之道也。故惟明主能愛其所愛，闇主則必危其所愛。夫文王非無便辟親己者，超然乃舉太公於舟人而用之，豈私之哉！以為親邪？則異族之人也；以為故耶？則未嘗相識也；以為姣好耶？則太公年七十二，齳然而齒墮矣！然而用之者，文王欲立貴道，欲白貴名，兼制天下，以惠中國，而不可以獨，故舉是人而用之，貴道果立，貴名果白，兼制天下，立國七十一，姬姓獨居五十二，周之子孫苟不狂惑，莫不為天下顯諸侯，夫是之謂能愛其所愛矣。故惟明主能愛其所愛，闇主必危其所愛，此之謂也。《大雅》曰：「貽厥孫謀，以燕翼子。」《小雅》曰：「死喪無日，無幾相見。」危其所愛之謂也。</p>
</blockquote>
<blockquote>
<p>君子大心則敬天而道，小心則畏義而節；知則明達而類，愚則端愨而法；喜則和而治，憂則靜而違；達則寧而容，窮則納而詳。小人大心則慢而暴，小心則淫而傾；知則攫盜而徼，愚則毒賊而亂；喜則輕易而快，憂則挫而懾；達則驕而偏，窮則棄而累；其肢體之序，與禽獸同節，言語之暴，與蠻夷不殊，出則為宗族患，入則為鄉里憂。《詩》曰：「如蠻如髦。我則用憂。」</p>
</blockquote>
<blockquote>
<p>傳曰：愛由情出，謂之仁，節愛理宜，謂之義，致愛恭謹，謂之禮，文禮謂之容，禮容之美，自足以為治。</p>
</blockquote>
<blockquote>
<p>孟子曰：「仁，人心也；義，人路也。舍其路弗由，放其心而弗求。人有雞犬放，則知求之，有放心，而不知求，其於心為不若雞犬哉！不知類之甚矣，悲矣！終亦必亡而已矣。故學問之道無他焉，求其放心而已。」《詩》曰：「中心藏之，何日忘之？」</p>
</blockquote>
<blockquote>
<p>傳曰：誠惡惡，知刑之本，誠善善，知敬之本。惟誠感神，達乎民心，知刑敬之本，則不怒而威，不言而信，誠、德之主也。《詩》曰：「鼓鐘于宮，聲聞于外。」</p>
</blockquote>
<blockquote>
<p>子夏問曰：「關睢何以為國風始也？」孔子曰：「關睢至矣乎！夫關睢之人，仰則天，俯則地，幽幽冥冥，德之所藏，紛紛沸沸，道之所行，如神龍變化，斐斐文章。大哉！關睢之道也，萬物之所繫，群生之所懸命也，河洛出圖書，麟鳳翔乎郊，不由關睢之道，則關睢之事將奚由至矣哉！夫六經之策，皆歸論汲汲，蓋取之乎關睢，關睢之事大矣哉！馮馮翊翊，自東自西，自南自北，無思不服。子其勉強之，思服之，天地之間，生民之屬，王道之原，不外此矣。」子夏喟然嘆曰：「大哉！關睢乃天地之基也。」《詩》曰：「鍾鼓樂之。」</p>
</blockquote>
<blockquote>
<p>夫五色雖明，有時而渝；豐交之木，有時而落；物有成衰，不得自若。故三王之道，周而復始，窮則反本，非務變而已，將以止惡扶微，絀繆淪非，調和陰陽，順萬物之宜也。《詩》曰：「勉勉我王，綱紀四方。」</p>
</blockquote>
<blockquote>
<p>禮者、則天地之體，因人情而為之節文者也。無禮，何以正身？無師、安知禮之是也。禮然而然，是情安於禮也；師云而云，是知若師也。情安禮，知若師，則是君子之道。言中倫，行中理，天下順矣。《詩》曰：「不識不知，順帝之則。」</p>
</blockquote>
<blockquote>
<p>人有六情：目欲視好色，耳欲聽宮商，鼻欲嗅芬香，口欲嗜甘旨，其身體四肢欲安而不作，衣欲被文繡而輕暖，此六者、民之六情也，失之則亂，從之則穆。故聖王之教其民也，必因其情，而節之以禮，必從其欲，而制之以義，義簡而備，禮易而法，去情不遠，故民之從命也速。孔子知道之易行，曰：「詩云：『牖民孔易。』非虛辭也。」</p>
</blockquote>
<blockquote>
<p>之性為絲，弗得女工燔以沸湯，抽其統理，不成為絲。卵之性為雛，不得良雞覆伏孚育，積日累久，則不成為雛。夫人性善，非得明王聖主扶攜，內之以道，則不成為君子。《詩》曰：「天生蒸民，其命匪諶。靡不有初，鮮克有終。」言惟明王聖主然後使之然也。</p>
</blockquote>
<blockquote>
<p>如歲之旱，草不潰茂，然天勃然興雲，沛然下雨，則萬物無不興起之者。民非無仁義根於心者也，王政怵迫，而不得見，憂鬱而不得出。聖王在，彼躧舄，視不出閤，而天下隨，倡而天下和，何如在此，有以應哉！《詩》曰：「如彼歲旱，草不潰茂。」</p>
</blockquote>
<blockquote>
<p>入其境，田疇草萊甚辟，此恭敬以信，故民盡力。入其邑，墉屋甚尊，樹木甚茂，此忠信以寬，其民不偷。其庭甚閑，此明察以斷，故民不擾也。</p>
</blockquote>
<blockquote>
<p>孔子行，簡子將殺陽虎，孔子似之，帶甲以圍孔子舍，子路慍怒，奮戟將下，孔子止之，曰：「由。何仁義之寡裕也！夫詩書之不習，禮樂之不講，是丘之罪也。若吾非陽虎，而以我為陽虎，則非丘之罪也，命也！我歌，子和若。」子路歌，孔子和之，三終而圍罷。《詩》曰：「來游來歌。」以陳盛德之和而無為也。</p>
</blockquote>
<blockquote>
<p>事強暴之國難，使強暴之國事我易。事之以貨寶，則貨單而交不結；約契盟誓，則約定而反無日；割國之強乘以賂之，則割定而欲無厭。事之彌順，其侵之愈甚，必致寶單國舉而後已，雖左堯右舜，未有能以此道免者也。故非有聖人之道，持以巧敏拜請畏事之，則不足以持國安身矣，故明君不道也。必修禮以齊朝，正法以齊官，平政以齊下，然後禮義節奏齊乎朝，法則度量正乎官，忠信愛利平乎下。行一不義，殺一無罪，而得天下，不為也。故近者競親，而遠者願至，上下一心，三軍同力；名聲足以薰炙之，威強足以一齊之，則拱揖指麾，而強暴之國莫不趨使，如赤子歸慈母者、何也？仁形義立，教誠愛深故。《詩》曰：「王猷允塞，徐方既來。」</p>
</blockquote>
<blockquote>
<p>勇士一呼，三軍皆避，士之誠也。昔者、楚熊渠子夜行，寢石以為伏虎，彎弓而射之，沒金飲羽，下視，知其為石，石為之開，而況人乎！夫倡而不和，動而不僨，中心有不全者矣。夫不降席而匡天下者、求之己也。孔子曰：「其身正，不令而行；其身不正，雖令不從。」先王之所以拱揖指麾，而四海來賓者、誠德之至也，色以形于外也。《詩》曰：「王猷允塞，徐方既來。」</p>
</blockquote>
<blockquote>
<p>威有三術：有道德之威者、有暴察之威者，有狂妄之威者，此三威不可不審察也。何謂道德之威？曰：「禮樂則修，分義則明；舉措則時，愛利則刑；如是、則百姓貴之如帝王，親之如父母，畏之如神明；故賞不用而民勸，罰不加而威行，是道德之威也。」何謂暴察之威？曰：「禮樂則不修，分義則不明，舉措則不時，愛利則不刑，然而其禁非也暴，其誅不服也繁審，其刑罰而信，其誅殺猛而必，闇如雷擊之，如牆壓之；百姓劫則致畏，怠則傲上，執拘則聚，遠聞則散，非劫之以刑勢，振之以誅殺，則無以有其下，是暴察之威也。」何謂狂妄之威？曰：「無愛人之心，無利人之事，而日為亂人之道，百姓讙譁，則從而放執於刑灼；不和人心，悖逆天理；是以水旱為之不時，年穀以之不升；百姓上困於暴亂之患，而下窮衣食之用，愁哀而無所告訴，比周憤潰以離上，傾覆滅亡可立而待，是狂妄之威也。夫道德之威成乎眾強，暴察之威成乎危弱，狂妄之威成乎滅亡。故威名同而吉凶之效遠矣，故不可不審察也。」《詩》曰：「昊天疾威，天篤降喪，瘨我飢饉，民卒流亡。」</p>
</blockquote>
<blockquote>
<p>孔子曰：「昔者、周公事文王，行無專制，事無由己，身若不勝衣，言若不出口，有奉持於前，洞洞焉若將失之，可謂子矣。武王崩，成王幼，周公承文武之業，履天子之位，聽天子之政，征夷狄之亂，誅管蔡之罪，抱成王而朝諸侯，誅賞制斷，無所顧問，威動天下，振恐海內，可謂能武矣。成王壯，周公致政，北面而事之，請然後行，無伐矜之色，可謂臣矣。故一人之身，能三變者、所以應時也。」《詩》曰：「左之左之，君子宜之；右之右之，君子有之。」</p>
</blockquote>
<blockquote>
<p>曾子曰：「往而不可還者、親也，至而不可加者、年也。是故孝子欲養而親不待也，木欲直而時不待也。是故椎牛而祭墓，不如雞豚逮存親也。故吾嘗仕齊為吏，祿不過鐘釜，尚猶欣欣而喜者，非以為多也，樂其逮親也；既沒之後，吾嘗南遊於楚，得尊官焉，堂高九仞，榱題三圍，轉轂百乘，猶北鄉而泣涕者，非為賤也，悲不逮吾親也。故家貧親老，不擇官而仕；若夫信其志、約其親者，非孝也。」《詩》曰：「有母之尸雍。」</p>
</blockquote>
<blockquote>
<p>衛懿公之時、有臣曰弘演者、受命而使，未反，而狄人攻衛，於是懿公欲興師迎之，其民皆曰：「君之所貴而有祿位者、鶴也，所愛者、宮人也，亦使鶴與宮人戰，余安能戰？」遂潰而皆去。狄人至，攻懿公於熒澤，殺之，盡食其肉，獨舍其肝。弘演至，報使於肝，辭畢，呼天而號，哀止，曰：「若臣者、獨死可耳。」於是，遂自刳出腹實，內懿公之肝，乃死。桓公聞之，曰：「衛之亡也，以無道，今有臣若此，不可不存。」於是復立衛於楚丘。如弘演、可謂忠士矣，殺身以捷其君，非徒捷其君，又令衛之宗廟復立，祭祀不絕，可謂有大功矣。《詩》曰：「四方有羨，我獨居憂，民莫不榖，我獨不敢休。」</p>
</blockquote>
<blockquote>
<p>魏文侯之時，子質仕而獲罪焉，去而北遊，謂簡主曰：「從今已後，吾不復樹德於人矣。」簡主曰：「何以也？」質曰：「吾所樹堂上之士半，吾所樹朝廷之大夫半，吾所樹邊境之人亦半。今堂上之士〔惡我於君，朝廷之大夫〕恐我以法，邊境之人劫我以兵，是以不樹德於人也。」簡主曰：「噫！子之言過矣。夫春樹桃李，夏得陰其下，秋得食其實。春樹蒺藜，夏不可採其葉，秋得其刺焉。由此觀之，在所樹也。今子所樹，非其人也。故君子先擇而後種也。」《詩》曰：「無將大車，惟塵冥冥。」</p>
</blockquote>
<blockquote>
<p>昔者、衛大夫史魚病且死，謂其子曰：「我數言蘧伯玉之賢而不能進，彌子瑕不肖而不能退。為人臣，生不能進賢而退不肖，死不當治喪正堂，殯我於室、足矣。」衛君問其故，子以父言聞，君造然召蘧伯玉而貴之，而退彌子瑕，從殯於正堂，成禮而後去。生以身諫，死以尸諫，可謂直矣。《詩》曰：「靖共爾位，好是正直。」</p>
</blockquote>
<blockquote>
<p>孔子閒居，子貢侍坐，「請問為人下之道奈何？」孔子曰：「善哉！爾之問也！為人下，其猶土乎？」子貢未達，孔子曰：「夫土者、掘之得甘泉焉，樹之得五穀焉，草木植焉，鳥獸魚鱉遂焉；生則立焉，死則入焉；多功不言，賞世不絕，故曰：能為下者、其惟土乎！」子貢曰：「賜雖不敏，請事斯語。」《詩》曰：「式禮莫愆。」</p>
</blockquote>
<blockquote>
<p>子貢問大臣，子曰：「齊有鮑叔，鄭有子皮。」子貢曰：「否。齊有管仲，鄭有東里子產。」孔子曰：「產、薦也。」子貢曰：「然則薦賢賢於賢。」曰：「知賢、知也，推賢、仁也，引賢、義也。有此三者，又何加焉！」</p>
</blockquote>
<blockquote>
<p>昔者、孔子鼓瑟，曾子子貢側門而聽，曲終，曾子曰：「嗟乎！夫子瑟聲殆有貪狼之志，邪僻之行，何其不仁，趨利之甚。」子貢以為然，不對而入。夫子望見子貢有諫過之色，應難之狀，釋瑟而待之，子貢以曾子之言告。子曰：「嗟乎！夫參、天下賢人也，其習知音矣！鄉者，丘鼓瑟，有鼠出游，狸見於屋，循梁微行，造焉而避，厭目曲脊，求而不得，丘以瑟淫其音，參以丘為貪狼邪僻，不亦宜乎！」《詩》曰：「鼓鐘于宮，聲聞于外。」</p>
</blockquote>
<blockquote>
<p>為人父者、必懷慈仁之愛，以畜養其子，撫循飲食，以全其身；及其有識也，必嚴居正言，以先導之；及其束髮也，授明師以成其技；十九見志，請賓冠之，足以死其意；血脈澄靜，娉內以定之，信承親授，無有所疑；冠子不言，髮子不笞，聽其微諫，無令憂之，此為人父之道也。《詩》曰：「父兮生我，母兮鞠我。拊我畜我，長我育我。顧我復我，出入腹我。」</p>
</blockquote>
<blockquote>
<p>齊崔杼弒莊公，荊蒯芮使晉而反。其僕曰：「崔杼弒莊公，子將奚如？」荊蒯芮曰：「驅之！將入死而報君。」其僕曰：「君之無道也，四鄰諸侯莫不聞也，以夫子而死之，不亦難乎？」荊蒯芮曰：「善哉！而言也！早言，我能諫；諫而不用，我能去；今既不諫，又不去。吾聞之；食其食，死其事，吾既食亂君之食，又安得治君而死之！」遂驅車而入，死其事。僕曰：「人有亂君，猶必死之；我有治長，可無死乎！」乃結轡自刎于車上。君子聞之，曰：「荊蒯芮可謂守節死義矣，僕夫則無為死也，猶飲食而遇毒也。」《詩》曰：「風夜匪懈，以事一人。」荊先生之謂也。易曰：「不恆其德，或承之羞。」僕夫之謂也。</p>
</blockquote>
<blockquote>
<p>子賤治單父其民附，孔子曰：「告丘之所以治之者。」對曰：「不齊時發倉廩，振困窮，補不足。」孔子曰：「是小人附耳，未也。」對曰：「賞有能，招賢才，退不肖。」孔子曰：「是士附耳，未也。」對曰：「所父事者三人，所兄事者五人，所友者十有二人，所師者一人。」孔子曰：「所父事者三人，〔足以教孝矣，〕所兄事者五人，足以教弟矣；所友者十有二人，足以袪壅蔽矣；所師者一人，足以慮無失策，舉無敗功矣。惜乎！不齊〔之所為者小也，〕為之大，功乃與堯舜參矣。」《詩》曰：「愷悌君子，民之父母。」子賤其似之矣。</p>
</blockquote>
<blockquote>
<p>昨日何生？今日何成？必念歸厚，必念治生；日慎一日，完如金城。《詩》曰：「我日斯邁，而月斯征。夙興夜寐，無忝爾所生。」</p>
</blockquote>
<blockquote>
<p>官怠於有成，病加於小愈，禍生於懈惰，孝衰於妻子，察此四者、慎終如始。易曰：「小狐汔濟，濡其尾。」《詩》曰：「靡不有初，鮮克有終。」</p>
</blockquote>
<blockquote>
<p>孔子燕居，子貢攝齊而前曰：「弟子事夫子有年矣，才竭而智罷，振於學問，不能復進，請一休焉。」子曰：「賜也，欲焉休乎？」曰：「賜欲休於事君。」孔子曰：「詩云：『夙夜匪懈，以事一人。』為之若此其不易也，若之何其休也！」曰：「賜休於事父。」孔子曰：「詩云：『孝子不匱，永錫爾類。』為之若此其不易也，如之何其休也！」曰：「賜欲休於事兄弟。」孔子曰：「詩云：『妻子好合，如鼓瑟琴。兄弟既翕，和樂且耽。』為之若此其不易也，如之何其休也！」曰：「賜欲休於耕田。」孔子曰：「詩云：『晝爾于茅，宵爾索綯；亟其乘屋，其始播百穀。』為之若此其不易也，若之何其休也。」子貢曰：「君子亦有休乎？」孔子曰：「闔棺兮乃止播耳，不知其時之易遷兮，此之謂君子所休也。故學而不已，闔棺乃止。」《詩》曰：「日就月將。」言學者也。</p>
</blockquote>
<blockquote>
<p>傳曰：「居處齊則色姝，食飲齊則氣珍，言語齊則信聽，思齊則成，志齊則盈。五者齊，斯神居之。《詩》曰：「既和且平，依我磬聲。」</p>
</blockquote>
<blockquote>
<p>傳曰：君子之聞道，入之於耳，藏之於心，察之以仁，守之以信，行之以義，出之以遜，故人無不虛心而聽也。小人之聞道，入之於耳，出之於口，苟言而已，譬如飽食而嘔之，其不惟肌膚無益，而於志亦戾矣。《詩》曰：「胡能有定。」</p>
</blockquote>
<blockquote>
<p>傳曰：孔子過康子，子張子夏從。孔子入座。二子相與論，終日不決。子夏辭氣甚隘，顏色甚變。子張曰：「子亦聞夫子之議論邪？徐言誾誾，威儀翼翼，後言先默，得之推讓，巍巍乎！蕩蕩乎！道有歸矣。小人之論也，專意自是，言人之非，瞋目搤腕，疾言噴噴，口沸目赤，一幸得勝，疾笑嗌嗌，威儀固陋，辭氣鄙俗，是以君子賤之也。」</p>
</blockquote>
<blockquote>
<p>東海有勇士曰菑丘訢，以勇猛聞於天下。遇神淵曰飲馬，其僕曰：「飲馬於此者，馬必死。」曰：「以訢之言飲之。」其馬果沈。菑丘訢去朝服，拔劍而入，三日三夜，殺三蛟一龍而出，雷神隨而擊之，十日十夜，眇其左目。要離聞之，往見之，曰：「訢在乎？」曰：「送有喪者。」往見訢於墓，曰：「聞雷神擊子，十日十夜，眇子左目。夫天怨不全日，人怨不旋踵。至今弗報，何也？」叱而去，墓上振憤者，不可勝數。要離歸，謂門人曰：「菑丘訢、天下之勇士也。今日、我辱之人中，是其必來攻我。暮無閉門，寢無閉戶。」菑丘訢果夜來，拔劍住要離頸曰：「子有死罪三：辱我以人中，死罪一也；暮不閉門，死罪二也；寢不閉戶，死罪三也。」要離曰：「子待我一言：〔子有三不肖，昏暮〕來謁，不肖一也；拔劍不刺，不肖二也；刃先辭後，不肖三也。能殺我者、是毒藥之死耳。」菑丘訢引劍而去，曰：「嘻！所不若者，天下惟此子爾！」傳曰：「公子目夷以辭得國，今要離以辭得身。言不可不文，猶若此乎！」《詩》曰：「辭之懌矣，民之莫矣。」</p>
</blockquote>
<blockquote>
<p>顏淵問於孔子曰：「淵願貧如富，賤如貴，無勇而威，與士交通，終身無患難。亦且可乎？」孔子曰：「善哉！回也！夫貧而如富，其知足而無欲也；賤而如貴，其讓而有禮也；無勇而威，其恭敬而不失於人也；終身無患難，其擇言而出之也。若回者、其至乎！雖上古聖人亦如此而已。」</p>
</blockquote>
<h2 id="链接">链接</h2>
<ul>
<li><a href="http://ctext.org/han-shi-wai-zhuan/juan-er/zh">韓詩外傳</a></li>
</ul>


  <div class="article-footer">
    <p>by <em>cch</em> on <strong>December 20, 2011</strong> <br />
    Tagged as: <a href="../../tags/儒學.html">儒學</a>, <a href="../../tags/摘抄.html">摘抄</a>, <a href="../../tags/修行.html">修行</a>.</p>
  </div>
</div>

<div id="disqus_thread"></div>
<script type="text/javascript">
    /* * * CONFIGURATION VARIABLES: EDIT BEFORE PASTING INTO YOUR WEBPAGE * * */
    var disqus_shortname = 'tsanhwa'; // required: replace example with your forum shortname

    /* * * DON'T EDIT BELOW THIS LINE * * */
    (function() {
        var dsq = document.createElement('script'); dsq.type = 'text/javascript'; dsq.async = true;
        dsq.src = 'http://' + disqus_shortname + '.disqus.com/embed.js';
        (document.getElementsByTagName('head')[0] || document.getElementsByTagName('body')[0]).appendChild(dsq);
    })();
</script>
<noscript>Please enable JavaScript to view the <a href="http://disqus.com/?ref_noscript">comments powered by Disqus.</a></noscript>
<a href="http://disqus.com" class="dsq-brlink">blog comments powered by <span class="logo-disqus">Disqus</span></a>

  </div>
  <footer>

  </footer>


</body>
</html>
